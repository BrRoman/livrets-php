Vere dignum et iustum est, æquum et salutáre, nos tibi, sancte Pater, semper et ubíque grátias ágere, et in hac celebratióne beátæ Vírginis Maríæ te débitis magnificáre præcóniis. Hæc est Húmilis ancílla tua, quæ núntium de Gabriélis ore suscípiens, virgináli grémio Príncipem pacis concépit, Iesum Christum, Fílium tuum, Dóminum nostrum. Hæc est mater fidélis, quæ iuxta crucem stetit intrépida, ubi Fílius, nostræ cónsulens salúti, sánguine suo univérsa pacificávit. Hæc est discípula Christi, pacis alúmna, quæ cum Apóstolis orans Promíssum præstolátur Patris, Spíritum unitátis et pacis, caritátis et gáudii. Et ídeo, cum Sanctis et Angelis univérsis, te collaudámus, sine fine dicéntes~: